---
title: Dlaczego w ogóle warto uczyć się ekonomii?
tags: Wprowadzenie
---

Powodów jest kilka. Po pierwsze gospodarka ma duże znaczenie w życiu każdego z nas. Działalność przedsiębiorstw, polityka gospodarcza prowadzona przez rządy czy globalizacja mają ogromny wpływ na to, jak wygląda nasze codzienne życie. Zdobycie wiedzy na ten temat sprawi, że lepiej zrozumiesz świat, w którym żyjesz, i zmiany, jakie w nim zachodzą. Wiedza na ten temat oprócz tego, że przynosi korzyści bardziej praktyczne, które poznasz za chwilę, jest wartością samą w sobie. Zawsze warto wiedzieć więcej!

Po drugie jako obecny lub przyszły wyborca, dysponując wiedzą ekonomiczną, będziesz mógł dokonywać lepszych wyborów przy urnie wyborczej. Oczywiście rolą podręcznika szkolnego nie jest wskazywanie, na kogo należy głosować. Jednak wiedza ekonomiczna na pewno nie zaszkodzi, gdy będziesz zastanawiać się, na kogo oddać swój głos – z pewnością będzie pomocna. Rządzący, podejmując decyzje, mają pewien wpływ na to, jak funkcjonuje gospodarka, w jakim tempie się rozwija, i w konsekwencji na to, jaki jest poziom życia w kraju i jak wysokie są zarobki. Politycy partii opozycyjnych zazwyczaj krytykują pomysły gospo- darcze obecnej władzy i obiecują, że są w stanie rządzić lepiej, jeśli tylko zostaną wybrani. Kto ma rację? Które z proponowanych rozwiązań są rzeczywiście dobre? Niektóre można określić jako populistyczne, czyli takie, które jedynie dobrze brzmią, a w rzeczywistości – co można wykazać, używając analizy ekonomicznej – przyczyniłyby się raczej do pogorszenia niż do poprawy sytuacji w naszym kraju. Im więcej wiesz o gospodarce, tym sprawniej możesz to ocenić i dzięki temu podejmować lepsze decyzje jako wyborca.

Po trzecie, mając wiedzę o mechanizmach ekonomicznych, możesz podejmować trafniejsze decyzje w ważnych sprawach, np. na jakie studia pójść, aby mieć później lepszą sy- tuację na rynku pracy i wyższe wynagrodzenie, albo jak oszczędzać i gdzie ulokować swoje oszczędności, żeby je pomnożyć. Tak więc dzięki wiedzy ekonomicznej będziesz podejmować lepsze decyzje dotyczące sfery życia osobistego, szczególnie związane z gospodarowaniem finansami, choć ekonomii nie można ograniczać tylko do tego.

Wreszcie po czwarte ekonomia jest pełna ciekawostek i czasem potrafi udzielać zaskaku- jących odpowiedzi na wybrane pytania. Jaka inna nauka wyjaśni, dlaczego gdy otwieramy główną część lodówki, to zapala się w niej światło, ale gdy sięgamy do zamrażarki, to już nie ma tam lampki? Tak więc nauka ekonomii może być ciekawa i zabawna.